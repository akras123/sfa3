---
layout: post
title: Ap van de Kraats
postFeaturedImage: bestuursleden/ap-van-de-kraats.jpg
permalink: /ap-van-de-kraats/
tags:
  - bestuur
---

### Penningmeester

Gedurende 33 jaar heeft Ap van de Kraats met veel enthousiasme als vlieger gewerkt voor KLM. De eerste 7 jaar als co-piloot op de DC9 en vervolgens als captain op DC9, B737, A310 en vanaf 1994 op de B747-400. Dat enthousiasme was groot genoeg om in 2011 na zijn pensionering bij KLM nog niet ‘achter de geraniums’ te willen en heeft hij de geboden kans om nog een tijdje door te vliegen bij Korean Air met beide handen aangegrepen.

Ap: "In die ‘after career’ was ik meer dan happy: nieuwe bestemmingen, met andere mensen en culturen omgaan etc. Heel intensief maar in één woord geweldig! Helaas kwam daar medio 2014 een abrupt einde aan, nadat ik plotseling behoorlijke lichamelijke klachten kreeg, zoals een acuut gehoorverlies, diverse neurologische klachten en extreme vermoeidheid. Dat was dus einde vlieg carrière en het begin van een lastige tijd van heel veel doktersbezoeken, acceptatie van de beperkingen en het zoeken naar mogelijke oorzaken. En zo mogelijk natuurlijk naar oplossingen..."

"Mede door een tip van een collega kwam ik vrij snel achter de oorzaak van mijn klachten: de lucht aan boord blijkt al die jaren verontreinigd te zijn met organofosfaten, zwaar giftige stoffen, die het zenuwstelsel aantasten. Zelfs heel lage doseringen kunnen zich in het lichaam ‘stapelen’ tot ze een kritiek niveau bereiken en dan plotseling bovenvermelde klachten geven."

"Ik ben in contact gekomen met mensen die me enorm vooruit geholpen hebben met goede begeleiding, voedingssupplementen en therapieën, zoals neurofeedback en Raymedy. Ik heb daar enorme baat bij, waardoor het dagelijkse leven inmiddels weer een stuk ‘normaler’ geworden is. Vliegen, ook als passagier, zit er niet meer in (tenzij met een B787 Dreamliner, die geen gebruik maakt van het Bleed Air systeem). Hopelijk komen er op korte termijn veel meer Bleed free vliegtuigen beschikbaar."

"Als ‘ervaringsdeskundige’ heb ik ondervonden hoe belangrijk het is om tijdig de juiste informatie aangereikt te krijgen en gerichte hulp in te kunnen schakelen. Dat is precies de doelstelling van Stichting Fly Aware!
Ik wil met mijn bijdrage aan de stichting ook anderen op weg helpen!"
